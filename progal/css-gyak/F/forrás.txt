
Napelem rendszerek fajtái
Sziget üzemű rendszer:
Szigetüzemről akkor beszélünk, ha a villamos energiát napelem modulokkal termeljük, és az energiát akkumulátorokban tároljuk. (Természetesen itt értendő a két elem közé bekötött töltő berendezés is). A fogyasztókat ennek segítségével elláthatjuk akár 12V, vagy 24 V egyenfeszültséggel. Amennyiben szükség van rá inverter segítségével akár ~230V feszültségű fogyasztókat is üzemeltethetünk.Jellemző megoldási módja a szigetüzemnek (például tanyák) villamosítása, melyek messze esnek a közcélú villamos energia hálózattól. Itt azonban fontos mérlegelni, hogy melyik rendszert érdemesebb telepíteni. A napelemes rendszert, vagy a közcélú hálózatot. Ezért összehasonlítandó a napelemes és a közcélú létesítési mód beruházási, illetve fenntartási költsége
Hálózati visszatápláló rendszer:
Olyan felhasználó esetén, ahol van vezetékes áram, nem szükséges a napból érkező energiát akkumulátorban tárolni, mert lehetőség van az áram közüzemi hálózatba történő visszatáplálására. Hálózati visszatáplálásról akkor beszélünk, ha a napelemek által szolgáltatott feszültséget közvetlenül váltakozó feszültséggé alakítjuk át, így látjuk el a fogyasztókat. Amikor viszont nincs fogyasztás, akkor az arra alkalmas inverter segítségével a hálózatra táplálunk rá. A visszatáplált energia mennyiségét mérik és időszakonként elszámolnak vele. Jelenleg Magyarországon éves periódusú az elszámolás. Az áramszolgáltató ugyanazon az áron veszi tőlünk vissza a napelemmel termelt elektromos áramot, mint amennyiért ő adja nekünk, ha nem lépjük túl saját fogyasztásunkat. Nekünk csak a különbözetet kell megfizetnünk. Ez a gyakorlatban azt jelenti, hogy napközben, amikor jellemzően nem vagyunk otthon, a napelem rendszer betáplál a hálózatba, este pedig mikor otthon vagyunk és nem süt a nap, egyszerűen elfogyasztjuk a napközben napelem rendszerünk által megtermelt áramot. Tehát a közüzemi hálózatban tároltunk, az volt az "akkumulátorunk". Ugyanez igaz a nyári /téli időszak termelési különbségére is. Amennyiben a napelemek nem termelnek villamos energiát, természetesen azt a hálózatról vételezünk.  Az áramszolgáltatók 2003 óta kötelesek átvenni a zöldenergiát. 
Évente egyszer, az elszámoláskor mi csak azt a különbözetet fizetjük, amennyivel többet fogyasztottunk az általunk termelt energiamennyiségnél. Ha 50kVA feletti napelem rendszert telepítünk, ott már más szabályozás érvényes. Az áramszolgáltató átveszi tőlünk a teljes árammennyiséget, s fizet is érte kb. fél árat.
Hálózattal való szinkronüzem:  
Egyes szakirodalmak a szigetüzemű működéhez, mások pedig a hálózatra kapcsolt üzem közé szokták besorolni. A napelemek által termelt villamos-energiát az inverteren keresztül, közvetlenül a konnektorba vezetjük csatlakozó közbeiktatásával. Az áramszolgáltató vállalatok valószínűleg nem fogják elismerni, ugyanis a jelenlegi jogszabályi háttér és az áramszolgáltatók bevett szokása, gyakorlata szerint a napelemek által termelt villamos-energiát az inverteren keresztül közvetlenül (arra a csatlakozási célra kialakított megszakítón át) a mérőórára kell csatlakoztatni. Ennek tükrében az áramszolgáltató valószínűleg automatikusan szigetüzemű rendszernek fogja minősíteni. 